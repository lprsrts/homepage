---
title: 'Kitabın Azı, Zarar'
date: '2025-04-22'
slug: 2025-04-22-kitabin-azi-zarar
excerpt: Kitap okumanın erdem olduğu yaygın bir inançtır.
---

### Düşünsel Günlük: En Doğal Öğrenme, Kendiliğinden Olandır

Kitap okumanın erdem olduğu yaygın bir inançtır. Oysa erken dönemde, yeterli bir sorgulama süreci geçirmeden edinilen fikirler, bireyin düşünce dünyasını biçimlendirir ve sınırlar.

Çocukluk ve ergenlik döneminde karşılaştığımız ilk fikirler, zihnimizde silinmez mürekkeple işlenir. John Locke’un tabula rasa--*boş levha*--metaforunda ifade ettiği gibi, zihin başlangıçta boş bir sayfadır; üzerine düşen her fikir, tekrar silinmediği sürece iz bırakır. Bu ilk fikirler sorgulanmadığında--*ki sorgulanmaz*--, bir dogma halini alır ve bireyin sonraki okumalarını, tartışmalarını filtrelemesine yol açar. Bu filtre öyle tehlikelidir ki toplumun iyisini ve kötüsünü tanımlayan karakterleri belirler.

Her çağın bilgi havuzuna, öncekilerin doldurduğu çukurdan ulaşırız. Bu havuzu dolduran fikirler, henüz eleştiri kaslarını geliştirmemiş bireyler için büyük bir ziyafet gibidir ve ancak açgözlülük bizi formda tutar, buradaki egzersiz tüketmektir. Rousseau’nun öğüdü hatırlanabilir: 

>“İnsanı doğa eğitir, toplum bozar.” -- Jean-Jacques Rousseau

 Erken dönemde kitaplar yerine, sonsuz değişim yokuşundan yuvarlanan doğayı gözlemleyerek; ağaçların mevsim döngülerini izleyerek, böceklerin yaşam hallerini çözümleyerek nesnel gerçeklikle tanışmak, düşüncenin gözleme ve deneme temelleri üzerinde yükselmesine olanak sağlayacaktır. Bu da insani fikirleri sonraki dönemlerde sadece kabul etmek yerine muhalif olabilme yetisini getirir. Erken dönemde insani fikirlerle karşılaşmak sadece kabul etmekle sonuçlanacaktır. Burada bilgiyi ikiye ayırdım: Doğayı gözleyerek edindiğimiz bulgular; sadece insan ile var olan, insani fikirler. İyi ve kötü gibi...

Teknoloji çağının bilgi bombardımanı, erken dönemde bilenmemiş eleştirel düşünce kaslarını çalıştırmamıza zorlar mı? Kişisel gözlemlerime göre, internetin sayılabilir sınırsız içeriğiyle karşılaşınca fark ettim ki fikirsel çeşitlilikler teknoloji öncesine kıyasla bilgi havuzunu insan aklının takip edemeyeceği bir hızla dolduruyor. Bir fikri daha anlayamadan başka bir fikirle karşılaştırmak zorunda kalıyoruz. Bu karşılaştırma süreci, her zamanki gibi bireyi kendi değerlerini oluşturmak zorunda bırakıyor. Böylece “*bireyselleşme*” başlıyor. Michel Foucault’nun bilgi iktidarı kavramına paralel olarak, sahip olduğumuz bilgi miktarı ve çeşitliliği, düşünce özgürlüğümüzü ya besler ya da zapt eder. Benim umudum günümüz hızının insanı evrimleştirmesi ama bunu gözlemleyecek bir ömrümüz yok.

Erken fikirlerin karakterimize %99 oranında nüfuz ettiğini varsaymak tepki çekmeyecektir. Geriye kalan %1 ise deneyim, karşılaştırma ve doğrudan gözlemle şekillenir. Tıpkı genetiğimizin %99 benzer olup, %1 farklılıkla çeşitlilik kazanmamız gibi, ilk fikirlerimiz de benzer biçimde temelimizi oluşturur; küçük bir fark ise iyiyi kötüyü ayırır.

Erken dönemde önceliğimiz, başka bir insanın fikrine--*kitap, makale, dijital paylaşımlar gibi sayılabilir sınırsız küme*--maruz kalmak değil, doğrudan algı ve duyu organlarımızla biyolojik kapasitemiz--*kalıtım ve çevre kaynaklı*--evreni keşfetmek olmalıdır. Çocukları “Şu kitabı oku, bu fikri edin” diyerek yönlendirmek yerine, onlara bir ağacın köklerini, yıldızların hareketini, yağmurun kokusunu deneyimletmek daha doğrudur. Çünkü fikir havuzuna atılan ilk damla, zamansız bulgular olmazsa değerler şekillendikçe oluşan fikirler çağı aşamaz.

>“Doğa, insanı eğiten en kadim öğretmendir.” -- Jean-Jacques Rousseau

Kitap okumak *iyi* sayılsa da; bir fikir kutsal kabul edilmeden önce şüpheci bir mercekten geçirilmelidir. Çocuk biyolojisi, okuduğunu sorgulamaya uygun biyokimyayı henüz olgunlaştırmamıştır. Bu dönemde “*Niçin?*” sorusunun teşvik edilmesi herkes tarafından konuşulur ama biyokimya elvermediği için fikre fikir etiketi asmak yerine kanun etiketi asmak çok kolaydır. Belki de sorgulama fikrinin kanun yerine konması insanlık için iyi olacaktır ama her fikre aynı gözle bakmak, kötüyü tarihte bırakmamıza engel oluyor anlaşılan.
